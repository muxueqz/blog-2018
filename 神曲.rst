[转]神曲
##########################################################################################################################################
:date: 2010-03-18 06:54:46
:category: 旧文
:slug: 神曲

::

 神曲一脔·地狱曲一
 [意]但丁 著          钱稻孙 译
 方吾生之半路
 恍余处乎幽林，
 失正轨而迷误。
 道其况兮不可禁
 林荒蛮以惨烈
 言念及之复怖心！
 戚其苦兮死何择：
 惟获益之足谘，
 愿覼缕其所历。
 奚自入兮不复怀；
 余梦寐而未觉，
 遂离弃夫真馗。
 既来遇乎山足，
 极深谷之陲边，
 怖吾心其久缚束，
 用仰望兮见山肩
 美星光之既布，
 将纷涂之万象兮正导夫路先，
 始少释余怖惧，
 潜心湖以为殃，
 竟长夜兮予苦，
 譬彼喘息之未遑，
 方出海而登陆，
 辄反观夫危波之茫茫；
 余兹时兮怖犹伏，
 亦临睨夫故途，
 悼生还其有孰。
 毕休息兮予痡，
 复倚陂以陟步，
 低下贱其侧胫之既稣；
 愕彼阪巅兮是踞，
 一豹轻疾以儇儇，
 斑文皮其纷错，
 觌予面而不迁；
 阻塞予之所往，
 余不自知踵之频旋。
 属晨光之昧爽；
 日与众星以俱升
 惟此众星与日兮故尝相与而同上
 美象始运于神爱兮亦若是其跻腾；
 曼兴予之嘉望
 缅此文兽之烝烝，
 惟兹晷刻兮韶光骀荡：
 乃犹未能兮使予无惶
 复有一狮兮露面为障。
 奔向余兮猖狂
 昂首以饥剧，
 空气亦若慑而不张：
 有牝狼兮癯瘠
 似凡贪之所藏，
 已多人其逢厄。
 痛余心兮忧惕
 赌容貌之可畏，
 遂并崇愿而丧亡。
 夫人皆然兮志方遂，
 骤挫抑而不可为。
 孰不衷怀兮悲泪：
 兽余逼兮复若斯，
 逐步步其相迫
 将返予乎日默之涯。
 余方下降夫卑泽，
 忽有物兮袭予
 声嘶嗄兮若久寂。
 迨相遇于平区，
 亦我恤兮予諰，
 影抑人兮其孰居。
 对曰否兮古之士，
 朕考妣为隆巴提，
 满都乏你兮并同里。
 我生猷溜世而犹迟，
 卜居罗马兮忻逢奥古斯督，
 尔其时兮众神分乖。
 尝为诗人兮咏彼纯笃
 安基斯之子兮从脱罗亚而来迁，
 既伊里翁之宏都兮焚毁而不禄。
 羌还返乎烦冤？
 曷登陟兮权喜岳，
 胥由是兮乐始颁？
 岂君维琪尔兮惟言之澳，
 文章泉湧兮洪流汤汤？
 余【忄典】靦而自惭兮报言局促。
 猗嗟乎诗友之荣光，
 毋虚我久学而深爱，
 数数研寻兮维子之章。
 君吾师兮吾所志：
 惟子一人兮黾勉予修，
 美文辞兮声誉攸賫。
 觑彼兽兮予回面之所由：
 亦予救乎高名宿慧，
 彼使予兮脉乱而心怮
 为君谋兮宜他诣，
 悯予泪面以慰安，
 苟此荒蛮之将遰：
 今兹兽兮俾尔涕潸，
 曾不容人兮济渡，
 横杀戮以相阑；
 性奸险而乖忤，
 欲贪婪以无穷，
 甫得食而饥反怒。
 既群兽与联宗，
 弥增益兮滋蔓
 待灵犴之歼凶。
 犴非财土之所豢，
 惟智爱德是眷求，
 斐德罗与斐德罗兮彼居其间。
 将平阳意大利兮鸿被厥庥，
 烈女康弭拉兮尝于兹蒙毒，
 并欧里亚洛与都尔诺兮尼朔与诸前修。
 彼当遍都邑兮驰逐，
 终还放之幽都，
 故所从来兮为妬促。
 余今兹兮为君图，
 莫若从予之所导
 往偕游乎永劫之墟。
 常闻绝望之叫啕，
 见故鬼之怊怊，
 惟第二死兮是祷：
 又将逢彼之逍遥
 居火中以期迟，
 待跻列夫幸福之曹：
 若更有志于高迈，
 当从胜我之所招：
 予其委君以自退：
 天帝治兮自彼霄，
 昭法度之未奉，
 禁予导夫帝郊。
 帝玄黄兮垂拱，
 此清都兮帝宫。
 呜呼幸兮渥兹宠！
 曰诗人兮请从
 托神惠之独赍，
 祆今祸以除来凶，
 愿予导兮偕逝，
 仰圣彼得之天门，
 并徧观夫吾子所诲。
 默默而前兮，仆仆其予遵。
